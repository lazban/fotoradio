# fotonews - THE LAST OF US (jul20) - speech

#FOTORADIO/news/2020/07

# pre-intro
Eccoci, eccoci… siamo qua…

Eccoci,
Benvenute e benvenuti a un nuovo episodio delle Fotonews, di Fotoradio, il podcast dove si parla di FOTOGRAFIE prendendo spunto da un fatto di cronaca, una ricorrenza o altro.
Il _fil rouge_ di questa puntata è il lancio di un videogioco avvenuto a giugno del 2020: THE LAST OF US PARTE SECONDA.
Cominciamo

EPISODE INTRO - 3’

# intro
Ecco,
Inizia la serie 2021 di Fotoradio con un argomento anomalo per questo podcast.
Abbiamo parlato nei mesi scorsi di covid, di lavoro minorile, di discriminazione razziale… e le prossime puntate saranno sulla bomba atomica su Nagasaki, il festival _Visa pour l’image_ di Perpignan… e oggi invece parliamo di fotografie prendendo spunto da un videogioco. Perché?

Beh, i “videogiochi” non sono solo roba per bambini o bambine, o per gente smidollata che ha tempo da perdere. Ormai _l’industria_ dei videogiochi ha superato quella del cinema e della musica messe insieme, in un giro di milioni e milioni di dollari (e di persone…). I “videogiochi” sono un mezzo di comunicazione come altri, con un loro linguaggio e con una capacità peculiare nel trasmettere messaggi e idee: il _videogame_ è il mezzo di comunicazione che il livello di immedesimazione, di immersività, più alto, il mezzo che più ci coinvolge nella storia e nelle emozioni che genera.
E nello specifico di _The last of us parte seconda_ questo è più vero che mai.

La serie di _The last of us_ è prodotta da Naughty Dog, una azienda statunitense che da più di 30 anni sviluppa giochi. Tra i suoi successi, _The last of us parte prima_ uscita nel 2013 per Playstation 3 e che ha venduto più di 20 milioni di copie e, appunto, _The last of us parte seconda_ uscita nel 2020 per Playstation 4.
La saga racconta di vicende che avvengono in un futuro prossimo, dove l’umanità reduce da una pandemia, si è pressoché estinta. Restano pochi esseri umani per come li conosciamo oggi (_gli ultimi di noi_, _the last of us_ appunto). Per il resto ci sono zombie, aree tossiche e una natura selvaggia che si è ripresa gli spazi che l’urbanizzazione le aveva tolto.
Se vi interessa qualche riflessione in più sul gioco, trovate un approfondimento sul sito internet di questo podcast: fotoradio.info.

# summary
Nelle FOTONEWS prendiamo spunto da un fatto e poi parliamo di fotografie collegate da quel filo rosso. Lo stesso facciamo oggi seguendo la riflessione che ci propone il gioco: come potrebbe evolvere (o INVOLVERE), l’uomo, la specie umana in un contesto ostile e post-pandemico, decimata e senza risorse?
Cosa faranno, come si atteggeranno gli uomini e le donne sopravvissute, i _the last of us_,?

Il videogioco ci dà delle risposte che la fotografia ha già esplorato nel corso degli anni. Vediamo:

_The last of us_ ci racconta:
- di come l’uomo emargini gli ultimi, i derelitti, i peggiori esemplari della specie (pensate ai lebbrosi, ai manicomi o ai ghetti che abbiamo costruito…)
- di come ci si rapporti con una natura diventata ostile
- di come ci si isoli con la propria famiglia e i propri amici, incuranti degli altri e di come i rapporti fra congiunti sono spesso molto stretti, tali da superare per importanza la sopravvivenza della specie
- di come ci si organizzi in strutture paramilitari, più potenti addirittura degli organismi statali

Partendo da qui andiamo a vedere come la fotografia ha immaginato (o raccontato) gli ultimi di noi. Di come abbiamo visto di cosa sono capaci di fare gli uomini e le donne una volta che restano senza speranze, senza futuro e devono lottare per la sopravvivenza ogni giorno.

# parlare di fotografie
Come per gli altri episodi, vi ricordo che trovate tutte le fotografie di cui parliamo oggi sul sito  fotoradio.info insieme ai crediti dell’episodio e altri link. Lì trovate anche i contatti per lasciarci un feedback e aiutarci a migliorare questo podcast.
Infine, sul canale youtube trovate un veloce video che mostra le fotografie di questa puntata.
E detto ciò,
cominciamo davvero.

EPISODE MAIN TRACK

- - - -
# ghetti
In _The Last of Us_, il videogioco, i GHETTI sono una cosa normale. Ne esistono di diversi tipi. Ci sono i ghetti dove vengono rinchiuse le persone malate, gli _infetti_ i che hanno perso la capacità di intendere e di volere e sono pericolosi per i _normali_.
Ma soprattutto ci sono i ghetti dove gli esseri umani _normali_ si sono auto-reclusi per difendersi dai mostri e da altri esseri umani. In un periodo di scarsità di risorse, ci si concentra sulla famiglia, sul proprio clan, e non c’è spazio per gli altri.

Veniamo alla fotografia: se dobbiamo pensare ai ghetti, a esseri umani confinati e costretti in spazi definiti, non può non venire in mente una parte importante del lavoro di GIANNI BERENGO GARDIN.

## Gianni Berengo Gardin
Gianni Berengo Gardin è uno dei più importanti fotografi italiani viventi. È nato in Liguria nel 1930, poi è cresciuto a Roma e a Venezia, dove ha iniziato a fotografare e vive a Milano.

Se vi interessa la biografia, Contrasto ha pubblicato nel 2020 un bel libro “In  parole povere - un’autobiografia con immagini”. Narrato in prima persona racconta la vita di Berengo Gardin con molte foto che lo ritraggono in vari momenti della sua vita. Non è un libro per vedere le sue opere ma un libro per conoscere meglio la sua persona.
Link in descrizione.  https://amzn.to/2JTvSYe

Ma veniamo ai ghetti.
Siamo nel 1968, periodo di contestazione e di rivoluzione. Carla Cerati, una amica del Berengo Gardin, viene incaricata da L’espresso di fotografare Franco Basaglia, direttore del manicomio di Gorizia, che già stava elaborando teorie per un modo diverso di gestire il problema della sanità mentale. Gianni l’accompagna.
Trovano una situazione all’avanguardia per il tempo: le porte sono aperte, le costrizioni fisiche non ci sono più, così come l’elettroshock e le terapie violente.

Basaglia vede il lavoro dei due fotografi e parte l’idea di realizzare un lavoro sulla situazione dei manicomi in Italia che i due fotografi realizzano nei mesi successivi.

Dice Berengo Gardin:

> La mia intenzione, con quelle foto, era mostrare le condizioni con cui erano tenuti i malati, non la malattia in sé. Mi interessava far vedere lo stato di deprivazione e umiliazione in cui quelle persone versavano  

> Sarebbe stato facile scattare fotografie a effetto, piene di retorica, infierendo, con un'ennesima violenza, sulla diversità e la stranezza del malato di mente. Invece, con Carla, abbiamo puntato a denunciare il degrado di quegli ambienti dove esseri umani sfortunati erano costretti a vegetare in una dimensione che non poteva più chiamarsi vita.  

Le foto dei due sono state oggetto di una mostra che girò l’Italia intera con il titolo di “La violenza istituzionalizzata” e furono raccolte in “Morire di Classe”, un volume uscito nel 1969.
Basaglia presentò il libro in Parlamento e probabilmente anche le fotografie di Carla Cerati e Gianni Berengo Gardin contribuirono alla causa che portò all’approvazione della legge 180 sulla chiusura dei manicomi nel 1978.
Gli stessi ghetti che il videogioco _The Last of Us_ immagina tornare, quando in un futuro ipotetico (e speriamo irreale) l’umanità entrerà in crisi per una guerra o una pandemia.

Ma se ormai nella coscienza pubblica i manicomi sono soltanto un lontano ricordo, Berengo Gardin ha fotografato anche altri ghetti che invece mi preme più ricordare.

Qualche anno fa a Pistoia vidi “In festa”, una mostra di fotografie che ritraevano italiani intenti a celebrare qualcosa. Che fosse una corsa nei sacchi alla festa della primavera o una processione per la settimana santa, o feste patronali. “In festa” è anche un volume, a catalogo per Contrasto - link in descrizione https://amzn.to/2XfTSaV)
“In festa” è un viaggio da nord a sud, dal 1950 al 2000 che ritrae italiani in festa.
In questo immenso lavoro trovano spazio anche due foto, prese in un campo rom.
Gianni Berengo Gardin non ha dimenticato questi ghetti e nel voler raccontare esseri umani in festa, ha inserito anche loro, i rom.

La foto che guardiamo insieme (che trovate su fotoradio.info) è presa a Firenze nel 1993 e ritrae due bambini, vestiti da adulti e con lo sguardo da adulti, con il papillon e un fiore all’occhiello della giacca. Anche loro stanno festeggiando qualcosa.
Al contrario dei normali bambini tirati a lucido per le feste, le scarpe sono lerce, i pantaloni troppo grandi, le maniche troppo lunghe. Sullo sfondo una gallina, macchinoni di grossa cilindrata, una roulotte… indubbiamente siamo in un campo rom.
Dove si sta festeggiando qualcosa.

L’inserimento di questa foto nel monumentale lavoro di ritratti di gente in festa è importante. Perché non ci si dimentichi mai, anche durante i momenti più intesi e felici, che abbiamo ancora dei ghetti dentro le nostre città. Dove si festeggia come altrove.

E di ghetti dentro le città ne abbiamo conosciuti anche altri.
Basta pensare ai tristi anni della seconda guerra mondiale e alla discriminazione contro gli ebrei.

## Heinrich Jost
HEINRICH JOST è un soldato nazista, che nel 1941 prende la sua reflex e fa un giro nel ghetto ebraico di Varsavia. Riprende quello che vede. Gente che muore di fame, bambini esanimi sui marciapiedi e altre atrocità.

La foto scelta per questa edizione delle FOTONEWS è di una donna che vende le fasce da mettere al braccio, che identificano l’essere ebrei. Segni di riconoscimento che erano obbligatori.
Atroce il commento del fotografo, il soldato nazista Heinrich Jost che dice
> sembrava sul punto di ruzzolare a terra e morire un attimo dopo  

Fotografie come questa hanno creato un profondo dibattito: È giusto mostrarle?

Un libro di Susie Lindfield, “La luce crudele - fotografia e violenza politica”, edito da Contrasto nel 2013 (link in descrizione https://amzn.to/2ZaeLVO)
Riporta un pensiero di Janina Struck che si chiede se queste foto non siano un’altra offesa.

> Non siamo forse loro complici quando le mettiamo in mostra? abbiamo il diritto di mostrare le persone negli ultimi istanti prima di affrontare la morte? i tormenti e la morte di milioni di essere umani dovranno essere replicati sui muri dei musei di tutto il mondo così che altri milioni possano guardare?   
> Le vittime, conclude Struck, non hanno avuto altra scelta che lasciarsi fotografare. E adesso non hanno altra scelta che lasciarsi guardare dai posteri. Non avevano già sofferto abbastanza la prima volta?   

Ma a questa opinione, la Lindfield ne affianca un’altra.
Questo scatto, fatto da un soldato nazista in libera uscita nel ghetto, non si ritorce contro chi lo ha fatto? Non ci fa capire quanto sia stata terribile e inumana, l’azione nazista contro gli ebrei?
E far vedere queste foto non aiuta forse a ricordarci cosa siamo stati, noi umani, cosa abbiamo fatto?

Non abbiamo la pretesa di risolvere il dibattito che è complesso. Ne abbiamo già parlato un po’ quando discutemmo delle foto di guerra di Don McCullin. E sicuramente ne riparleremo in futuro.

- - - -
# natura
Un’altra tematica affrontata da _The last of us_ riguarda la natura.

Nel videogioco, gli umani sono stati decimati da un virus e i sopravvissuti sono scappati e si sono raccolti in pochi luoghi, abbandonando tutto il resto.
Buona parte del mondo civilizzato è stato quindi, col tempo, “ri-assorbito”, dalla natura. Nel videogioco ci sono immagini stupende di questo mondo ex-umano che piano piano torna a essere selvaggio .

Ci sono due momenti che possiamo isolare.

Il primo è l’ABBANDONO. Gli umani che lasciano in fretta e furia i luoghi che hanno costruito. Luoghi che eravamo abituati a vedere vivi e che ora ci appaiono deserti.

Guardiamo due foto di Daniele Ratti

## Daniele Ratti
Che è nato a Milano nel 1974 e vive e lavora a Torino.
All’ultima edizione di “Cortona on the Move” del 2020 ha portato il suo lavoro “Next Stop”.

Sul sito della manifestazione trovate più informazioni:
https://www.cortonaonthemove.com/exhibit/daniele-ratti/

“Next stop” nasce da un viaggio compiuto da Ratti in autostrada durante il periodo di lock-down della primavera del 2020 a seguito della pandemia dovuta al covid-19.
Gli autogrill dove Ratti si ferma, circa una cinquantina, sono spettrali. Non siamo abituati a vederli completamente vuoti, improvvisamente abbandonati dall’uomo che dall’oggi al domani ha dovuto rinchiudersi in casa.

Parliamo di due foto, che potete vedere su fotoradio.info.

La prima è l’ingresso in una area autogrill, con il cartello benvenuti in bella mostra. La specie umana si è ritirata ma da poco tempo. Il cartello è ancora in buono stato, l’erba è relativamente bassa, non ci sono ancora i segni di incuria.

La seconda foto, più interessante per composizione e cromatismi non lascia spazio a equivoci. Nessuna persona in giro, parcheggi vuoti… un cartello della società autostrade dice che siamo in “un paese meraviglioso”… e deserto…

In descrizione, trovate il link al sito personale del fotografo,
https://www.danieleratti.it/

Dopo l’abbandono da parte dell’uomo la natura si riprende ciò che è stato abbandonato, inglobando tutto dentro di sé.

Diamo un’occhiata al lavoro di SIMON YEUNG

## Simon Yeung
Yeung non si trova sui libri di storia della fotografia ma su instagram e su un sito internet. Trovate i link in descrizione.

https://irnmonkey.com/
https://www.instagram.com/irnmonkey/

Come avrete capito se avete seguito le puntate precedenti delle FOTONEWS, non tutti gli scatti che riteniamo degni di nota per raccontare il nostro argomento, devono per forza essere presi da grandi fotografi del passato.
Anche le nuove leve che si promuovono sui social, fotoritoccano e abusano di hdr… ecco anche loro possono avere senso.

Se cerchiamo fotografie di come la natura abbia fatto implodere le costruzioni che la specie umana si è adoperata per erigere, ecco che Yeung può fare al caso nostro.

Due foto anche per lui.

Nella prima un teatro, abbandonato, con il tetto parzialmente crollato che ha distrutto qualche poltroncina.
Mi ricorda un momento del videogioco _The last of us_ dove Ellie, la protagonista, entra in un teatro, ugualmente in rovina, e si siede su una poltrona in platea. La sensazione è la stessa.
Gli uomini hanno sviluppato una grande abilità a costruire ma poi, quando quell’opera non ha più senso, ecco che viene abbandonata e tempo qualche anno sarà completamente usurata e inglobata nella natura che, inesorabilmente, ritorna.

Questo aspetto della natura che si riprende lo spazio, si vede ancor meglio nella seconda foto che abbiamo scelto di Yeung, dove siamo all’interno di una casa importante, una villa, dove l’erba ha rimpiazzato il pavimento e varie piante stanno crescendo sulle scale.

- - - -
# famiglia
In _The Last Of Us_, oltre alla crudeltà degli esseri umani e alla riconquista della natura della superficie del pianeta, c’è un altro tema forte: i legami familiari. O comunque, se non familiari, se non di sangue, i legami all’interno del clan o fra chi ha vissuto importanti esperienze insieme.

Se pensiamo alla fotografia e come la fotografia ha raccontato i legami familiari mi viene in mente ELLIOT ERWITT, protagonista di una mostra, “Family” al Mudec di Milano qualche mese fa.

## Elliot Erwitt
Di Erwitt abbiamo già parlato nell’episodio “Minneapolis” delle FOTONEWS dedicato alla segregazione razziale negli Stati Uniti.
Erwitt nasce a Parigi, 92 anni fa, cresce in Italia e poi, con l’avvento del fascismo, si trasferisce in America dove diventa fotografo, ed entra nella Magnum.

Guardiamo insieme uno scatto di Elliott Erwitt, che ritrae sua moglie sua figlia.
Siamo a New York, 1953. Jennifer, la primogenita, nata da poche settimane, è prona sul letto con la testa rivolta verso destra, probabilmente in fase di cambio pannolino. Lucienne, la prima moglie di Erwitt, appoggia anche lei la testa sul letto, per guardare negli occhi la bambina e sorriderle.
È una postura e uno sguardo pieno di dolcezza che Elliott Erwitt immortala cogliendone il forte impatto emotivo. Nell’inquadratura c’è anche un gatto, che si è accorto della scena e si volta a guardare l’amore tra madre e figlia.
Gatto che ci ricorda la passione di Erwitt per gli animali domestici e ci sottolinea anche l’ironia che troviamo anche in molti altri scatti del fotografo.

- - - -
# virtual photography
Introduciamo adesso un nuovo filone di sviluppo dell’arte fotografica. Che farà storcere il naso a molti

Si tratta di FOTOGRAFIA VIRTUALE, intendendo con questo, l’azione di scattare fotografie _dentro_ l’ambiente dei videogiochi. Quindi non ci sono macchine fotografiche e obiettivi, ma c’è comunque la capacità di costruire una inquadratura, giocare con la luce, raccontare qualcosa.
E cogliere gli aspetti più intimi e profondi di quello che si sta fotografando. Cioè un personaggio di un gioco, la sua storia.

Io stesso ci ho messo un po’ per accettare questa idea ma fate un giro su verticalgamingphotography.com, vi lascio il link in descrizione, e guardate che cosa Cristiano Bonora è stato in grado di creare.

Bonora ha una gallery su _The Last of Us part II_ e guardiamo da vicino un suo scatto.
Siamo al Wyoming Museum of Science, un museo, fittizio, che, tra le altre cose, ha una sezione dedicata ai dinosauri.
Nel gioco, è il 16esimo compleanno di Ellie, la protagonista di The Last of Us, e Joel, l’uomo che l’ha salvata nel primo episodio, la porta al museo, ormai abbandonato da anni. Ellie ama i dinosauri e ancora qualche ricostruzione ha resistito al tempo e all’incuria.
È il momento più tenero del gioco, dove non c’è da sparare a nessuno e ci si passano 15 o più minuti a seguire la ragazza che per un po’ torna bambina e si emoziona girando per le sale del museo.

La foto di Bonora che guardiamo in questa puntata delle FOTONEWS è presa qui. Ellie non sapeva dove Joel la stava conducendo. I due si fanno strada per la foresta finché non si apre davanti ai loro occhi il cortile davanti al museo, dove una riproduzione a dimensioni reali di un _tirannosaurus Rex_ ha resistito all’apocalisse.
La foto riprende Ellie di spalle in un piano intermedio. In primo piano la natura selvaggia che ha ripreso il suo spazio e sullo sfondo il t-rex, parzialmente coperto di fogliame.
Ellie è al settimo cielo, si porta le mani al viso e inizia il suo tour nel museo.

Al pari delle foto “vere” (fra virgolette), anche questo scatto di Bonora, preso all’interno del mondo di gioco di _The last of us_, trasmette emozioni e racconta qualcosa e resterà indelebile in chi ha vissuto quell’esperienza.
Date un occhio ai suoi lavori se volete. In descrizione vi lascio anche un video dove Bonora racconta delle sue, per così dire, fotografie.

- - - -
# Milizie
Ma torniamo alla fotografia vera!

Nel videogioco _The last of us_ ci si immagina un futuro dove la legge non esiste ma esistono le regole dei diversi gruppi armati.
Non occorre andare avanti nel tempo, nel futuro dispotico di _The last of us_ ma per vedere situazioni simili, basta guardarsi intorno.

In Centro America per esempio, grazie al lavoro di ALFREDO BOSCO

## Alfredo Bosco
Alfredo Bosco, italiano con base a Milano, tutti i link sul sito fotoradio.info, ha fatto un reportage dal Messico, e più specificamente dallo stato di Guerrero.
Lì ci sono guerre fra bande senza pietà e i cittadini sono presi nel mezzo fra delinquenti e polizia corrotta e devono quindi organizzarsi in si organizzano in gruppi di autodifesa
È una storia alla _sette samurai_ dove i civili devono imbracciare le armi e imparare a combattere.

La foto che abbiamo scelto per questa puntata mostra una donna, che imbraccia un fucile mentre porta sulle spalle una bambina che si sporge a guadare il fotografo.
Una foto molto dolce ma anche tremenda se pensiamo al contesto.

Ritroveremo Alfredo Bosco anche in una prossima puntata di Fotonews visto che il fotografo ha presentato una sua personale a Perpignan per _Visa pour l’image_ a cui dedicheremo un intero episodio.

- - - -
# conclusione
Ed eccoci arrivati in fondo a questo viaggio tra fotografie seguendo gli stimoli che son arrivati da _The Last of Us_. Il futuro apocalittico raccontato dal gioco è in realtà tutt’altro che fantasioso e già oggi, grazie alla fotografia, possiamo vederne dei prodromi.

## riferimenti
Sul sito fotoradio.info potete trovare tutte le foto di cui abbiamo parlato, con tutti i link ai siti dei fotografi citati e altre risorse.
Le stesse foto sono anche in un piccolo video su YOUTUBE o sul canale INSTAGRAM. Tutti i link in descrizione.

Spero che questa puntata vi sia piaciuta. Fatemelo sapere via TELEGRAM o in qualunque altro modo. Ogni consiglio è prezioso.

## colonna sonora
In questa puntata avete ascoltato due canzoni con la voce di Cara Rainer, prima con la musica di Humble Hey (“Give Me”) e adesso di Gamma Skies con “I Bet You’re Cold”)  tutti i link sul sito.

## saluti
Io sono Alessandro,
Ci sentiamo se volete alla prossima puntata,
E nel frattempo,
Buona giornata!
